# ЗАКОН УКРАЇНИ

## Про заборону репродуктивного клонування людини

Цей Закон вводить заборону репродуктивного клонування людини в Україні виходячи з принципів поваги до людини, визнання цінності особистості, необхідності захисту прав і свобод людини та враховуючи недостатню дослідженість біологічних та соціальних наслідків клонування людини.

**Стаття 1.** Заборона репродуктивного клонування людини

В Україні забороняється репродуктивне клонування людини. Дія цього Закону не поширюється на клонування інших організмів.

**Стаття 2.** Визначення термінів

У цьому Законі наведені нижче терміни вживаються у такому значенні:

* клонування людини - створення людини, яка генетично ідентична іншій живій або померлій людині, шляхом перенесення у залишену без ядра жіночу статеву клітину ядра соматичної клітини людини;

* ембріон людини - зародок людини на стадії розвитку до восьми тижнів.

**Стаття 3.** Про ввезення на територію України та вивезення з території України клонованих ембріонів людини

Ввезення на територію України та вивезення з території України клонованих ембріонів людини забороняється.

**Стаття 4.** Відповідальність за порушення цього Закону

Особи, винні у порушенні цього Закону, несуть цивільно-правову, адміністративну або кримінальну відповідальність відповідно до законів України.

**Стаття 5.** Прикінцеві положення

1. Цей Закон набирає чинності з дня його опублікування.

2. Закони та інші нормативно-правові акти, прийняті до набрання чинності цим Законом, діють у частині, що не суперечить цьому Закону.

3. Кабінету Міністрів України протягом трьох місяців з дня набрання чинності цим Законом:

* подати Верховній Раді України пропозиції щодо внесення змін до законів України, що випливають з цього Закону;

* привести свої нормативно-правові акти у відповідність з цим Законом;

* прийняти нормативно-правові акти, необхідні для реалізації цього Закону;

* забезпечити перегляд і скасування міністерствами та іншими центральними органами виконавчої влади їх нормативно-правових актів, що суперечать цьому Закону.

***

Ідентифікатор: [2231-IV](https://zakon.rada.gov.ua/laws/show/2231-15)

[Картка документа](https://zakon.rada.gov.ua/laws/card/2231-15)
